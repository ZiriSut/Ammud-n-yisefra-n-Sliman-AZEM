Si Muḥend a wi ak-id-yerran.
Ad twaliḍ zzman.
Ma ad ak-ɣaḍen widen yettrun.
Ad aɣ-d-tecnuḍ ɣef wayen iɛeddan akked wayen yellan, d wayen ara d-iteddun.
Ayen i aɣ-d-ǧǧan imawlan s yiseɣ d leḥsan, tura kkren-d wid i t-yettun.
Acḥal n widak yerfan.
Am widak yenfan.
D imeɣban di tmurt-nsen.
Xedmen armi d ayen ḥfan.
Ayen akk i d-snulfan, yuɣal-d d aɛdaw-nsen.
Am win i d-isekkren izerman di lxir d laman, mi meqqrit ar ad t-qqsen.
Aql-i ttawiɣ-d isefra, terra-yi tmara.
D lemḥayen i ten-id-yeǧǧan.
Si tmeddit ar tafrara, ur gganeɣ ara, am win iɛebbden itran.
Ixef-iw yeṛǧa taggara, mačči kan d kra.
Ayen iẓra d wayen i t-yeṛǧan.
Ẓriɣ amur-iw yenza, d ayen i d-tefka twenza, ur ẓriɣ d anwa i iɛeqden.
Reqmen-t akk s leḥzaza, mi t-qqden yezza, s usebru i t-senzen.
D widak i terriḍ d imenza, a bab n lɛezza, ziɣ s zzuṛ i ttcehhiden.
Tikkwal amzun d aderɣal, ɛerqen-iyi lecɣal, am win yettargun lewqat.
Aferteṭṭu d amellal, yettṛuḥu yettyɣal, idewwiṛ ɣef llambat.
D nekk iwumi d-yessawal.
Ugadeɣ ad imal, ad yerɣ ur tban tafat.
Yenneḍ akk zzheṛ-iw yecbek, iqḍeɛ-iyi aḥerrek.
Sanga i iṛuḥ mačči ɣer din.
Lukan d lehlak ay yehlek, ad as-nadiɣ amek!
Ad as-d-afeɣ ddwa i umuḍin.
Ziɣen yeḍḥa-d yettumlek, dimi din kan yebrek.
Waqila yezdeɣ-it wis sin.
