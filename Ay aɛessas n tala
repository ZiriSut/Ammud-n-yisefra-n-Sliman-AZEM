Asmi akken i lliɣ d ameẓẓyan.
Amzun iḍelli kan.
Tura aql-i d amɣar cabeɣ.
La d-ttmenniɣ a wi ẓran, ayen akk din yellan.
Kul ass la d-smektayeɣ.
A yemma, fudeɣ a wi yeswan tiqit n waman di tala n taddart-nneɣ.
Ay aɛessas n tala, aql-iyi deg yir ḥala.
Ul-iw imenna-d tamurt, zzheṛ-iw yenna-d ala.
A tala urgaɣ aman-im deg unebdu d isemmaḍen.
Ttwaliɣ di lexyal-im, aceṛcuṛ gar yiblaḍen.
Aql-i ɣerqeɣ di ttexmim, tasa akked wul caḍen.
Urgaɣ amzun di tefsut, ttwaliɣ di lexyalat.
S leḥcic tezzegzew tmurt.
Tala teččuṛ d lxalat.
Amzun la kerrzeɣ taɣzut.
Aɛwin d aɣrum d tazzart.
Ɣas inin tidet, xaqqeɣ.
Aql-iyi xaqqeɣ ad zhuɣ.
Di laɛqel-iw ssexdameɣ. Acuɣer ttɛebbiɣ rennuɣ!
Ufiɣ d ṣṣber i xtareɣ, ad rrẓeɣ wala ad knuɣ.
Llan wigad yenṭarren, ula d lhedṛa ulac.
Ṛɣan ɣer daxel ṣebren, ulawen-nsen di lɣewcac.
Yenza lḥeqq s yidrimen, cfut fell-as ay arrac?
A tala acuɣer i akem-urgaɣ!
Axaṭar ɛzizeḍ deg wul-iw.
D ameẓẓyan i akem-furqeɣ.
Di lɣerba i icab yixef-iw.
Nekk meqqar la d-qqareɣ ayen yellan deg wul-iw.
Akka-agi ay tfukk targit ɣef tala n taddart-nneɣ.
Mkul ass yesɛa tameddit.
Ṛebbi akken yebɣu ad teffeɣ.
Mi d-ukiɣ kullci ulac-it.
Yebɛed wansi i d-uɣaleɣ.

