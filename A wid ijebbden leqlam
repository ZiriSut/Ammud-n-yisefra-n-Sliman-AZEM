A widnni i ijebbden leqlam.
Init-iyi-d ma turam ɣef widnni iɣurr zzman.
Di lmeḥnat ma tesɛeddam, ad yili tjeṛṛbem tecfam.
Amek i aken-id-qublen wussan.
Ma yella tɛacem, teṛwam.
Di ddunit tcaxem, tezham.
Ur yelli d acu i aken-yecqan.
I lukan ay atmaten, ad nesseḥseb, ad newzen.
Weḥd-i i ṛebbaɣ lḥif.
Kra n widen yettmeyyizen, ma yella llan d irgazen, ilaq ad ten-yawi nnif.
D lluɣa-nneɣ i yi-iɣaḍen, amek alarmi i tt-ḥeqqren, tettwaɛzel tuɣal di rrif.
Ḥkan-iyi-d fell-asen.
Qesden-tt-id ad aɣ-tt-kksen, ama s rrḍa ama bessif.
Daymi qqareɣ i yimeẓẓyanen, s lmeɛnat mmaleɣ-asen, amek ara zegren asif.
Yak ledyuṛ mxallafen, ḥesset-asen mi ara ttemsawalen.
Kul yiwen akken i yettiẓẓif.
Teẓram akk a Leqbayel, anwa i d mmi-s n laṣel, d win i yettḥezziben i nnif-is.
Lukan nemǧaza neɛdel, ṛṛay-nneɣ ad yeddukkel, kul wa ad as-d-iḍher umur-is.
Ma nettɛemmid i lbaṭel, ad nuɣal akk am ṭṭbel, kul wa ad iheyyi aɛrur-is.
