Ufiɣ tasekkurt teḥzen, ur iban d acu i tt-yuɣen, texmet kan s ddaw uẓru.
Mi ttwalaɣ temmuɣben, ɣileɣ d lbaz i tt-yewwten neɣ tugad si bururu.
Ziɣen ar d iṣeggaden, i as-yerẓan afriwen.
Mačči akka i t-ɛudd ad teḍru.
Mi d-terfed ɣur-i amgerḍ-is, walaɣ bezzgen lecfaṛ-is si nnehtat d yimeṭṭawen.
Tessefhem-iyi-d leɣben-is mi nnejlan warraw-is, ur teẓri s anda ṛuḥen.
Lbaṭel rẓag yisem-is mi yewweḍ ɣer lḥedd-is, ur yettdum ula ɣef yiwen.
Nniɣ-as acimi i tettruḍ?
D lweḥc kan ara d-ternuḍ.
Ɣas ṛuḥen ur akem-tettun ara.
Ḥader kan kemm ad tettuḍ.
Ilaq-am ad as-tecfuḍ i teswiɛin n tmara.
Am wass-a lfeṛḥ ad tezhuḍ.
Ma tɛuddeḍ ad teḥsuḍ, fell-am ur ṣebbren ara.
Tenna-k mi ten-ẓriɣ uffgen i d-yeɣli fell-i leḥzen, ǧǧăn-d ul-iw d amejruḥ.
D lxuf-nni n yiṣeggaden, i ten-isemfezwayen am yibawen ɣef lluḥ.
Ugadeɣ ṛuḥen d ayen ulamek i d-uɣalen.
D acu ara iṣebbren ṛṛuḥ.
Amek ara ttun yemma-tsen i iɛettben fell-asen si temẓi armi meqqrit.
Taswaɛt teḥkem fell-asen.
Ula d Ṛebbi irad-asen, akka i d lɛadda n ddunit.
Ass-a ma cudden ifassen, ad uɣalen ad d-asen.
Kul ccedda tetbeɛ-itt talwit.

