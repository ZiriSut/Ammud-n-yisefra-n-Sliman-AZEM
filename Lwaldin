Ḥadret ad tɣilem neskaddeb, ɣas ma neẓra leɛǧeb.
Tafat tban yuli wass.
Aql-aɣ neṣber ɣas neɛteb.
La nẓerr di lekdeb, deg lebni bɣir llsas.
Akka xiṛ yelha ujeṛṛeb.
Yif-it ma nḥezzeb.
Kul yiwen yeɛqel baba-s.
Asmi akken i lliɣ d ameẓẓyan.
Sɛeddaɣ ussan.
Fell-asen aql-i cennuɣ.
D lwaldin imir-n llan.
Kkreɣ-d di leḥsan.
Mlet-iyi amek ara ten-ttuɣ.
Ma d tura aql-i d aciban.
Ɣlin-iyi wuglan.
Mačči d ayen ara d-fduɣ.
Ddunit-agi d mm leɣrur, dtiḥila ay teččur.
Si zik nettat tettneqlab.
La nẓerr ihwah yettimɣur.
La nettemzuɣur.
Nefka afus am yimeslab.
Lukan d ay nefhim ledyuṛ.
Yettɣennin ɣef ttjuṛ.
Ɣur-sen i d-mazal ṣṣwab.
Ɣef ddunit mi tethewwel.
D lqern n rrbeɛṭac ay yekfan.
D ayen ay as-fkan.
Mi tewweḍ s ajmam yenɣel.
Nniɣ-as i wul-iw susem, ili-k d lfahem.
Tecfuḍ i yeḍran yid-k.
Mi tumneḍ yir bnadem, ad ak-yenneḍ am uzrem.
Ad ak-yeqqes neɣ ad ak-yehlek.
Steqsi sidi lɛalem, yeqqimen yewhem.
Ad ak-yemmel targit amek.
Nniɣ-as i wul-iw beṛka, d ddunit akka.
Yiwen yeḥzen, wayeḍ yefṛeḥ.
S kra n win iwumi tefka, adrim d ttrika, sani i as-yehwa imerreḥ.
Ma d win iwumi tettekka, nnṣib-is yerka.
Ay akken i as-yehwa yecḍeḥ.
Ddunit-agi d mm leḥbus, la treffed tesrus.
Tefka ajeǧǧig ɣef usennan.
Lbaṭel-is d ayeffus.
Lmakla d llbus, yettextiṛ ayen i as-yehwan.
Wayeḍ terra-t d amekḥus, yeqqers ubeṛnus.
Kerhen-t ula d imawlan.

