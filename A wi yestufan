Nettmenni a wi stufan, ma yella ulac iɣeblan, ad inadi timura.
Yiwen n lɛilm d ameqqran deg yidurar akked yiɣezran, leḥcic, ajeǧǧig, tara.
Leɣwabi akked yiḥerqan, iṭij, ayyur d yitran. I yexlaq bab n lqedra.
Anwa ara nesɛu d lǧiran, d ledyuṛ akked lḥiwan, ad nemsefham mebla lhedṛa.
Ad naf lmeɛna yelhan, ɣef wayen akk din yellan, kul taḥcict kul ssejṛa.
Lukan ad aɣ-iserreḥ zzman, xerṣum kra n wussan, ad naru alef n ssira.
Lxux lweṛd n ṛṛemman, rriḥa n umagraman, d ayen ur tettamneḍ ara.
Asisnu d yiferr n zzan, ttemɣayen-d deg yiceṛfan, nettu-ten ɛerqen-aɣ tura.
Ttxil-k ay ameksa yeksan, s wulli akked testan, mi teffɣen di tafrara.
Ad aɣ-d-temleḍ iberdan, sefhem-aneɣ-d ayen yellan, deg wayen ur nessin ara.
Win yeffɣen tamurt d ameẓẓyan, d taxbizt ay ten-yenfan, ma tɣerrben terra tmara.
Fṛansa, Belǧik, Lalman, Lahulund akked Ṭṭelyan, lberr ur t-ǧǧin ara.
Tajaddit akked yimawlan, ulac ayen i ten-yecban, deg wayen neẓra di tmura.
A Ǧerǧer ay ɛlayan fell-ak i nɣenna meṛṛa.
Seg-wen win i d-iɛeddan, ad iweḥḥed ṛṛeḥman, yawi yid-s ttefkiṛa.
Arraw-is zeynen lhan, yerna d lfahmin ɣran, acu n tmurt ur kcimen ara!
Lxiṛ-nni akked lḥirman, yettgallan jmaɛliman, widak ur nḥennet ara.
Fell-asen aṭas ay nnan, ula d lkutub uran, d ttarix i ccuɛaṛa.
Abeḥri-ines d aḥlawan, dinna win yeswan aman, d ayen ur trewwuḍ ara.
Deg Yillulen a wid yeɣran, tettjewwidem leqqran, dɛut ur aɣ-tettut ara.
A Sidi Ɛebdeṛṛeḥman, a bab n lbeṛhan yeqqwan, ɣer Ṛebbi ncallah tefra.
Ṛuḥ zzman ṛṛwaḥ ya zzman, i iṛuḥen d wid i d-yusan, gar at zik akked at tura.
Sel-d a lǧil ameẓẓyan i wigad i ak-d-yeḥkan, yerna ur skiddiben ara.
Ɣef tmurt-ik ay d-ɣennan, ɣef wayen yellan iban, aẓar yettabeɛ tara.
