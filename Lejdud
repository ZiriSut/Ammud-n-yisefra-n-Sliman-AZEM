Lejdud n zik amek i llan.
Ɣef wakken i aɣ-d-ḥkan.
Ṭṭfen di lḥeṛma d tjaddit.
Sebṛen i lḥif i sɛeddan.
Qublen-t s wayen i yellan.
S nnif akked tfenṭazit.
Waqila widenni kfan.
Ma yella mazal llan.
Tura ad d-iṣbaḥ qlilit.
Lɛehd ma d i t-fkan, ur ḥwaǧen inagan.
Fiḥel leɛqud yettarun.
Ur ttqezziben, ur xeddɛen.
Ur snuzun s yimelyan.
Ad rrẓen wala ad knun.
Mi ggullen jmaɛliman, ɣas ṛuḥ di laman.
Limin n widnni i ceffun.
Seg zik uqbel Ṛṛuman.
Skra n lǧens i d-yusan qublen-t am yizmawen.
Massinisa akked Yugarten, d igelliden iṣeḥḥan.
Asmi llan di ddewla-nsen.
Ma yella inkeṛ-iten zzman.
Mazal ǧǧan-d iẓuran.
I d-yeqqimen si lǧeṛṛa-nsen.
Ayen akk iɣef d-weṣṣan.
Akked wayen akk sɛeddan.
Iṛuḥ iɛedda am targit.
Ma d lweṛt i aɣ-d-ǧǧan.
Tagmat akked yimawlan.
Yiwen n uẓar, yiwet n tjaddit.
Tineqlin akked yizemran mazal bedden d inagan alamma tefna ddunit.
Ma d Leqbayel n tura, akka ay asen-d-teggra, msawan d yigujilen.
Ferqen akk ɣef tmura.
Kul yiwen s anda yerra.
Ǧǧăn akk tamurt-nsen.
Wissen ur neẓri ara.
Ma ay akka i asen-yura neɣ d nutni i yextaṛen.
Newwi lḥif terra tmara.
Imi ur nemsefham ara.
Kullci yettas-d seg-neɣ.
Neɛbed lebɣeḍ d zzkaṛa.
S nnif akked lexṣara.
Nettemyasam gar-aneɣ.
Nteẓẓu lhemm di lḥara.
La nettseqqi ɣer beṛṛa.
Nessefṛaḥ deg yiɛdawen-nneɣ.
Ilmeẓyen i d-yekkren tura, ttmenniɣ ad fehmen meṛṛa, lumuṛ akk i ten-iwulmen.
Lefhama, nnif d ccṭara.
Ma rnan-as akk leqraya, ur asen yezmir yiwen.
Neḍleb Ṛebbi taggara.
Ad akk mǧazin meṛṛa.
Ad yekfu lhemm gar-asen.

