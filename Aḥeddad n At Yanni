Ay aḥeddad n At Yanni.
Ma tecfiḍ ɣef zik-nni.
Ɛzizet lfeṭṭa d ṣṣaḥ.
Anida-t lweqt-nni!
Asmi akken i nettɣenni.
Ɣef ubzim d uxelxal d ddaḥ.
Ur nufi d acu ara d-nini.
Ɛerqent-aɣ akk lemɛani.
Yeqqim-d uɣenni d ccḍaḥ;
Asmi akken adrar n Ǧerǧer s yirgazen yeɛmeṛ.
S zzux i d-neqqar isem-is.
Abrid syen i yenǧer.
Si Kuryet ar At Yeǧǧar.
Nettṛuḥ ad d-nẓur Wedris.
Akken ibɣu zzman idewweṛ.
Win yettun ad d-ifekkeṛ.
Laṣel yettabeɛ laṣel-is.
S kra n win yellan d lḥeṛṛ.
Ɣas yemmut ad d-yeǧǧ lateṛ.
Kul baba-s yettweṣṣi mmi-s.
Arraw-is mi ara asen-iheddeṛ, ɣef lemtul i as-d-yeǧǧa jeddi-s.
Ɣurwat zzman ad aken-yeɣder.
Yak d ayen ibanen yeḍher, d aɣyul i inekṛen laṣel-is.
A wid i ifehmen lemtel.
Teẓram mačči d ay neɣfel.
Si zik neqqar-d ayen yellan.
Iban ubrid-is yeshel.
Imi kullci ibeddel.
Twalam sani yessaweḍ zzman.
Simi nettidir nsell.
Lqum d ayen yennehwel.
Yerɣa uzegzaw d uqquran.
D acu tebɣam yeɛni.
Meḥsub ad tnekṛem yeɛni!
Ayen cerɛen imezwura.
La nteddu ur neẓri sani!
Di lweqt aḥerṭani.
Yeɣlaq fell-aɣ tiwwura.
Akken ibɣu necna nettɣenni.
Zik d zik, tura d tura.
